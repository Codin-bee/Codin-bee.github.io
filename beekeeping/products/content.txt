MED
První, na co si vzpomene snad každý, když o včelách uslyší, je med. Byl také prvním produktem, který člověk od včel začal získávat již před tisíci lety. Včely ho vytvářejí ze sladiny nasbírané v přírodě, tj. z nektaru a medovice. Nektarem kvetoucí rostliny lákají včely, aby je opylovaly. Medovice je naopak vylučována mšicemi, puklicemi a dalším hmyzem, který se živí rostlinnými šťávami a po strávení bílkovinné složky vylučuje cukry. Včely mohou také zpracovávat sacharidy z jiných zdrojů, jako jsou uměle tvořené cukry, zejména používané k nahrazení odebraných zimních zásob. Pokud však med od včel získáváme, snažíme se jejich obsahu v něm vyvarovat.

VZNIK
Ale jak takový med vlastně vzniká? Nejdříve včela létavka nasaje sladinu v přírodě a s ní uloženou v medném váčku se vrací do úlu. Zde ji předá ostatním úlovým včelám a letí znovu pro další. Úlové včely ji přenášejí do buněk, kde je uskladněna. Postupným odpařováním vody a díky enzymům, které přidá každá včela, která sladinu nasaje, vzniká med. Když dosáhne optimálních vlastností, zejména dostatečně nízké hladiny vody, včely jej zavíčkují, tedy zakryjí buňky vrstvou vosku. Kdyby to neudělali, projevily by se hygroskopické vlastnosti medu a ten by přijal velké množství vlhkosti ze vzduchu a začal kvasit, čímž by jeho výživová hodnota pro včely v podstatě vymizela.

SLOŽENÍ
Med je z největší části tvořen cukry. Jedná se zejména o fruktózu a glukózu v různých poměrech. Dále však v medu najdeme také malé množství sacharózy, ta však nesmí překročit 5% obsahu, pokud med prodáváme. V medovicovém medu také můžeme v některých letech najít větší množství melecitózy. Tento trisacharid způsobuje rapidní krystalizaci medných zásob, což je činí nevhodné k přezimování a velmi obtížné k vytočení. Med dále obsahuje vodu, která tvoří zhruba 16-20% objemu. Je však důležité dbát na to, aby hladina nestoupla výše, neboť u medu s obsahem vody 21% a výše je téměř jisté, že započne kvašení a cukry v něm začnou být přetvářeny na alkohol. Kromě těchto složek med taky obsahuje malé množství dalších cukrů, pyl, minerální látky, vitamíny a množství prospěšných enzymů.

VYUŽITÍ
Díky všem těmto vlastnostem je med využíván mnoha lidmi při léčbě mírnějších onemocnění jako nachlazení či rýma. Pro svou vysokou kyselost, zejména u medu květového, býval také využíván k desinfekci vnějších poranění. Jeho nízký obsah vody navíc brání bakteriím v rozmnožování a tak chrání ránu před infekcí. Na již žijící bakterie navíc působí peroxid vodíku vznikající díky přítomnosti enzymu glukózooxidázy.



VOSK
Vosk patří mezi nejunikátnější látky v přírodě. Přestože si mnoho lidí myslí, že jej včely nacházejí v přírodě a pouze jej zpracovávají, ve skutečnosti ho vytváří zcela sami pomocí speciálních žláz. Včelám slouží zejména ke stavbě voskových plástů pro ukládání zásob a plodu.

VYUŽITÍ
Lidé pro vosk také našli mnoho využití a to už v dobách starověkého Egypta, kde sloužil k povrchové úpravě dřeva a kosmetice. Ve starověkém Římě sloužil dokonce i jako platidlo. Při práci s jakýmikoliv slitinami býval používán k odlévání tzv. do ztracené formy. Své uplatnění našel také zejména při výrobě svíček.

V dnešní době bývá vosk využíván ještě více. Nejen že většina starých využití se zachovala, ale objevuje se mnoho dalších odvětví, kde se hodí. Jeho konzervační vlastnosti se tak využívají nejen na dřevo, ale i kůži a kovové slitiny. Využívá se i ve farmacii, mnoha nových kosmetických přípravcích a i v potravinářském průmyslu.



PROPOLIS
Propolis patří mezi nejvýznamnější produkty, nejen pro včely, ale i pro člověka. Vzniká z pryskyřic, které včely nacházejí v přírodě. Dalšími složkami jsou vosk, pyl, minerály, esenciální oleje a další přírodní látky. Vlastnosti propolisu závisí převážně na zdroji pryskyřic, takže nelze přesně určit ani jeho barvu. Ta může být hnědá, červená, oranžová i téměř zelená. I léčebné vlastnosti se velmi liší a ne každý propolis může zabít všechny bakterie. Z důvodu tohoto proměnlivého složení také nastávají problémy při snaze vyrábět oficiální léčiva.

ZÍSKÁVÁNÍ
Nejčastěji jej včelaři získávají pomocí speciálních mřížek k odběru, či nějaké jejich náhrady. Jako náhrada může posloužit obyčejná síťka ze záclony či jiného podobného materiálu. Tato mřížka či síťka se položí na vrchní loučky rámků kdykoli v období od května do srpna a po zaplnění propolisem je odebrána a propolis z ní odstraněn a zpracován. Protože však na sebe propolis váže těžké kovy, jedovaté chemikálie a rezidua léčiv, nesmí být síťka v úlu během jakéhokoli léčení, abychom zamezili potenciální kontaminaci. Z tohoto důvodu také není dobrý nápad zpracovávat propolis odebraný ze stěn úlů a povrchu rámků.

VYUŽITÍ A ZPRACOVÁNÍ
Jak objevil Lorenzo Langstroth, včely ho užívají k ucpání mezer menších než 6,4 mm. Kromě toho jím pokrývají téměř celý povrch svého úlu, aby zamezili šíření bakterií. Propolisem obalují také například myši, které se během zimy mohou dostat do úlu a včely nejsou schopné je odnést ven. Tímto se inspirovali již staří Egypťané, kteří po vzoru včel obalovali své zesnulé do směsi vosku a propolisu. Řekové a Římané ho zase používali na hojení ran. Poté se na propolis na nějakou dobu zapomělo a lidé ho příliš nevyužívali. Avšak v dnešní době opět zažívá velký nárůst popularity, neboť jeho účinky byly několikrát vědecky potvrzeny, čímž přitáhl pozornost i těch, kteří ke včelám nemají příliš blízko.
Surový propolis pro nás není příliš užitečný, lze jím sice například obkládat rány, ale ani v tom není příliš efektivní. Místo toho je lepší zpracovat jej do různých léčivých přípravků. Nejjednodušším z nich je tinktura. K její výrobě stačí nechat drcený propolis macerovat v silném ethanolu na stinném místě. Po přecezení dostanete kapalinu, která může být využita k dezinfekci vnějších poranění či v ředěném roztoku může být podávána k řešení potíží trávicí soustavy a na posílení imunity.